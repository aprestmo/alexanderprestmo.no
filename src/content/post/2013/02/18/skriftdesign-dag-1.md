---
title: 'Skriftdesign, dag 1'
date: '2013-02-18T23:39:04+01:00'
status: publish
permalink: /2013/02/18/skriftdesign-dag-1
author: Alexander
excerpt: ''
type: post
id: 146
category:
    - Design
tag:
    - Skriftdesign
    - Typografi
post_format: []
large:
    - large-4
---
For andre året på rad har sisteårsstudentene ved mediedesign på Høgskolen i Gjøvik en åtte dager lang workshop med skriftdesign fordelt på en uke i februar, og tre dager i mars. Veileder og workshopholder er tsjekkiske Veronika Burian kjent fra [TypeTogether](https://type-together.com)
som i de siste årene sammen med argentinske José Scaglione har laget flere suksessfulle skrifttyper designet for mengdetekst i aviser, magasiner og bøker.

For oss som er studenter er ikke dette bare en unik mulighet til å forsøke å lage sin egen skrifttype, men også veldig inspirerende å ha en slik kapasitet innen faget som Burian er som veileder og mentor i disse forsåvidt korte og hektiske dagene.

<!-- ![20130218-233642.jpg](../../../../../uploads/2013/02/20130218-233642.jpg) -->

Vi studentene som deltar ble på forhånd bedt om å gjøre litt research for å finne litt inspirasjon og tegne noen utvalgte bokstaver som vi skulle ha med til første dag. Selv hadde jeg sett i bildedatabasen til [Trondheim byarkiv](https://trondheimsbilder.no) og funnet et bilde av [bryggene på sørsiden av Gamle bybro](https://www.flickr.com/photos/trondheim_byarkiv/3576194022/) som er nærmere hundre år gammelt med noe tekst på. I samråd med Veronika ble vi enige om at jeg skulle ta utgangspunkt i en «n» jeg hadde tegnet på forhånd fra teksten på bildet.

<!-- [![Starten på et alfabet](../../../../../uploads/2013/02/20130218-2337411.jpg)](http://ap.local/wp-content/uploads/2013/02/20130218-2337411.jpg) -->

Vi brukte ikke lang tid på å snakke om ting, men gikk derimot raskt til det praktiske arbeidet med tegne bokstaver. Det er i hvertfall ingen tvil om at dette tar tid, og det kreves mye prøving og feiling for å få til de riktige formene. Jeg klarte i dag å få til en «n» og delvis en «a». I utgangspunktet er det snakk om å tegne seks forskjellige bokstaver for å få definert en del gjentagende former. I morgen fortsetter arbeidet, og jeg må nok produsere litt mer enn i dag, men dette er virkelig morsomt arbeid og tiden flyr når jeg sitter konsentrert over papiret med blyanten min.
